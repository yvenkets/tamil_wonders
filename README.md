# tamil_wonders


லிச்சைன்ஸ்டைன்
ஜெர்மானியர்கள் வசிக்கும் நாடு ஜெர்மனி மட்டுமல்ல. ஆஸ்த்ரிரியாவில் வசிப்பவர்களும் ஜெர்மானியர்கள்தான். ஸ்விட்சர்லாந்து மக்களும் ஜெர்மானியர்கள்தான். அதேபோல லிச்சன்ஸ்டைன் என ஒரு குட்டிநாடு உண்டு. அவர்களும் ஜெர்மானியர்கள்தான்.
லிச்சன்ஸ்டைன் ஜனத்தொகை 38,000 தான். ராணுவம் எதுவும் கிடையாது. மன்னராட்சி. மன்னர் தான் சர்வாதிகாரி. ஆனால் அன்பான மன்னர். "ஆஸ்பத்திரி கட்டலாமா, அபார்ஷனை தடை பண்ணலாமா?" இப்படி அடிக்கடி மக்களிடம் சட்டங்களை இயற்ற ஓட்டு கேட்டுக்கொன்டே இருப்பார்.
சில சமயம் "நான் சொல்ற மாதிரி ஓட்டுபோடலைன்ன ராஜினாமா பண்ணிட்டு ஆஸ்திரியாவுக்கு போயிடுவேன்" என மிரட்டுவார். மக்களும் மன்னர் மேல் உள்ள அன்பால் ஓட்டுபோட்டுவிடுவார்கள்.
38,000 மக்கள் தொகை என்றாலும் நாட்டில் உள்ள கம்பனிகளின் எண்ணிக்கை 74,000. ஆமாம்..வரிகள் மிக குறைவு, ஐரோப்பிய யூனியன் வரிசலுகை..இப்படிப்பட்ட காரணங்களால் பல பன்னாட்டு கம்பனிகள் லிச்சன்ஸ்டைனில் அலுவலகம் வைத்து இருப்பார்கள். அதனால் வேலைவாய்ப்பு, சம்பளம், வருமானம் எல்லாமே கூடி மக்கள் சுபிட்சமா இருக்கிறார்கள்.
நாட்டின் நீளம் 24 கிமிதான். சைக்கிளை எடுத்தால் ரெண்டுமணிநேரத்தில் நாட்டை சுற்றிவந்துவிடலாம். திருட்டுபயம் கிடையாது. நாட்டில் உள்ள ஒரே ஜெயிலில் எட்டு கைதிகள் தான் இருக்கிறார்கள். அவர்களுக்கு ஆள் வைத்து சமைத்துகொடுக்கவேண்டுமா என யோசித்து மூன்று வேளை உணவையும் உணவகங்களில் இருந்தே வாங்கிவந்து கொடுக்கிறார்கள்.
இவர்கள் உலகவரலாற்றில் இல்லாத ஒரு சாதனையையும் செய்து இருக்கிறார்கள். கடைசியாக போர் புரிந்த ஆண்டு 1868
ஆஸ்திரியாவுக்கும் ஜெர்மனிக்கும் அப்போது போர் நடந்தது. ஆஸ்திரியா சார்பில் போரில் இறங்குவதாக மன்னர் வாக்குறுதி கொடுத்துவிட்டார். ராணுவவீரர்கள் எண்ணிக்கை 80தான். ஆனால் அவர்கள் "நாம் ஜெர்மானியர்கள். ஜெர்மனியுடன் எப்படி போர் புரிவது?" என வருத்தபட மன்னரும் யோசித்துவிட்டு "சரி, வாக்குறுதி கொடுத்தாச்சு. நீங்க போய் சும்மா போர்க்களத்தில் நின்னுட்டு வந்துடுங்க. யாரையும் சுடவேண்டாம்"னு சொல்லி அனுப்பினார்.
அதன்பின் போர்பிரகடனத்தை ஆஸ்திரியாவுக்கு மட்டுமே அனுப்பி வைத்துவிட்டு ஜெர்மனிக்கு அனுப்பாமல் கமுக்கமா வைத்து இருந்தார். அதனால் இவர்கள் போரில் இறங்கியதே ஜெர்மனிக்கு தெரியாது
வீரர்களும் போர்க்களத்துக்கு போனார்கள். அங்கே ஒரு ஆஸ்திரிய தளபதி தலைமையில் அவர்களை போர் புரிய சொன்னார்கள். அவர்கள் அவரை நைசாக கூப்பிட்டு விவரத்தை சொல்ல அவரும் "சரி ஆளே வராத மலை ஒன்றுக்கு உங்களை அனுப்புகிறேன். பாதுகாப்புனு சொல்லி போர் முடியும்வரை இருங்க"னு சொல்லி அனுப்ப அவர்களும் போர் முடியும்வரை அங்கேயே இருந்தார்கள்.
போர் முடிந்து ஊர் திரும்புகையில் அந்த ஆஸ்திரிய தளபதியையும் கூட்டிவர, 80 பேராக போருக்கு போய் 81 பேராக திரும்பிவந்தார்கள் என உலகசாதனையாக அது ஆகிவிட்டது
இந்த சம்பவத்தால் ரொம்ப குழம்பிபோன மன்னர் "இனிமேல் நமக்கு ராணுவமும் வேண்டாம். போரும் வேண்டாம்" என ராணுவத்தை கலைத்துவிட்டார்
